Vilja tit nú lýða á,
meðan eg man kvøða
um teir ríku kongarnar,
sum eg nú vil umrøða.

Sigmund so nevni eg
tann Vølsungs son,
tað var hin unga Hjørdis,
kona hans var hon.

So glaðiliga drekka teir
í ríkinum jól,
so týðuliga seta teir
sín teknarstól.

Ófriður gekk á
ta heilu høll,
so menniliga vardu teir
hin ríka kongins fjøll.

Tá var har so mikil
ríka manna gongd,
ófriður gekk á
kong Giurs lond.

Ófriður gekk á
kong Giurs lond,
leggja teir sínar bardagar
suður við sjóvarstrond.

Ríða teir í bardagar,
eingin kemur heim,
eftir livir Hjørdis
bæði við sorg og mein.

Ríða teir í bardagar,
lata har sítt lív,
eftir livir Hjørdis,
Sigmundar vív.

Hjørdis akslar sær
kápu blá,
so gekk hon á vøllin fram,
sum Sigmundur lá.

"Ligg nú heilur Sigmundur,
søti mín,
eg man vera í sorgar tíð
komin at vitja tín.

Hoyr tú reysti Sigmundur,
søti mín,
er tað nakað grøðandi
sárini tín?"

"Seint manst tú Hjørdis
fáa til tey ráð
geva mær tey smyrslini,
sum grøða míni sár.

Hundings synir í randargný
skaðan gjørdu har,
eitur var í svørðinum
teir bóru móti mær.

Tárin eg tað
fyrsta sárið fekk,
sundur mítt goða svørð
í tógva lutir gekk.

Tá ið fekk tað
annað sár,
illa neit at hjartanum,
tað hyggi at tí gár.

Tak tú hesar
svørðslutir tvá,
lat tú teir til smiðju bera,
ungan son vit fá'.

Tað tú hevur í vón hjá tær,
tað er sveins barn,
tú føð tað væl við alvi upp,
tú gev tí Sjúrðar navn.

Av sonnum eg tað
sigi nú til tín:
hesin sami sonurin
skal hevna deyða mín.

Regin smiður býr
fyri handan á,
honum skalt tú fáa
hesa svørðslutir tvá.

Frænur heitir ormurin,
á Glitraheiði liggur,
Regin hann er góður smiður,
fáum er hann dyggur.

Eg kann ikki Hjørdis
longur tala við teg,
hetta man vera deyðastund,
ið komin er á meg."

Grátandi snúðist Hjørdis
Sigmundi frá,
allar hennar hirðkonur
stóðu henni hjá.

Allar hennar hirðkonur,
stóðu henni við,
tá ið frúgvin Hjørdis
fell í óvit niður.

Tað var tá sum ofturi enn,
till á so brátt:
kongin søkti helsótt
á teirri somu nátt.

Ikki kostaði Hjørdis
minni til enn tá,
børuna av reyðargulli
lat hon Sigmundi slá.

Børuna av reyðargull
lat hon Sigmundi slá,
krossin av tí skarlaks silvri
merki til at bera.

Eystantil undir heyginum,
ið dreingir reika á fold,
gróvu teir tað ljósa lík
niður í døkka mold.

Eystantil undir heyginum,
har dreingir reika tá
dimmur er hesin dapri dagur
niður í mold at fara.

Grátandi fór nú Hjørdis,
í sínum sali at sitja,
Hjálprek kongur fyrstur var
ið frúnna mundi vitja.

Sigmundur kongurin
frá Hjørdis gekk,
Hjálprek kongurin
frúnna aftur fekk.

Frúgvin lat seg við barni ganga
níggju mánar taldar,
til at teirri stundini leið,
hon føðir ein svein so baldan.

Frúgvin lat seg við barni ganga
níggju mánar sínar,
til at hennara stundini leið,
hon føðir ein svein so fríðan.

Tað var tá sum ofta er enn,
á till á so brátt,
frúgvin er gingin í høgaloft
hon føðir ein ungan svein.

Sveipar hon hann í klæði væl,
tá ið hann kom í heim,
Sjúrð so bað hon nevna sær
hin gævuliga svein.

Hann voks upp í ríkinum
til gævuligan mann,
Hjálprek kongurin
fostraði hann.

Hann voks upp í ríkinum
skjótt og ikki leingi,
gjørdist hann í høggum tungur,
hann bardi kongins dreingir.

Hann var sær á leikvøllum
undir reyðum skildri,
lærdi allar listir tær,
ið kappin kjósa vildi.

Hann var sær á leikvøllum,
hann millum manna herjar,
rívur upp eikikelvi stór,
hann lemjir summar til Heljar.

Hann var sær á leikvøllum,
burtur við aðrar sveinar,
hvørja ta tíð teir reiðir vóru,
stóð eitt stríð av meini.

Niður setast sveinarnir,
reiðir ið teir vóru:
"Líkari var tær faðir at hevna,
enn berja os so stórum."

Sjúrður kastar reyðum skildri
niður á døkka fold,
tá ið hann hoyrdi sín faðirs deyða,
sortnaði rætt sum mold.

Hann kastar svørð og herklæði,
hann listir ei longur at leika,
gongur so inn fyri móður sína
við reyðar kinnar og bleikar.

"Hoyr tað, míni sæla móðir,
sig mær satt ífrá:
hvussu var hann at navni nevndur,
ið mín faðir vá?"

"Eg kann ikki sannari
siga tær ífrá,
tað vóru Hundings synir,
ið tín faðir vá'.

Tað vóru Hundings synir,
ið tín faðir vá',
tað verður ikki, meðan tú livir,
tú sømdir av teim manst fá!"

Sjúrður svaraði síni móður
alvæl sum hann kundi:
"Ofta hava vaksið ungum rakka
hvassar tenn í munni."

Hjørdis gongur at kistuni,
sum øll var í gulli drigin:
"Her sært tú tey herklæði,
sum faðir tín var vigin."

Hon læsir upp ta kistuna,
sum nógv goymdi gull og fæ,
tekur upp tað blóðigu skjúrtu,
og kastar honum á knæ.

Hon tekur upp svørðslutir,
Sjúrði hon teir fær:
"Hetta gav tín sæli faðir,
mín gott unti mær.

Tak tú hesar
svørðslutir tvá,
tær eitt annað javngott
svørð av teim at slá.

Regin smiður býr
fyri handan á,
honum skalt tú fáa hesar
svørðslutir tvá.

Frænur heitir ormurin,
á Glitraheiði liggur:
Regin hann er góður smiður,
fáum er hann dyggur.

Gakk tú fram at fossinum,
kasta stein í á,
kjós tær hest til handar tann,
sum ikki víkur frá."

Hann gekk sær at fossinum,
kastaði stein í á,
hann tók tann av hestunum,
sum ikki veik ífrá.

Hann var valdur í ríkinum,
av øllum var hann bestur,
síðan var bara kallaður,
Grani, Sjúrðar hestur.

Sjúrður loypur á Grana bak
morgun ein so snimma,
síðan reið hann yvir um á
Regin smið at finna

Tað var hin ungi Sjúrður
ríður fyri dyrnar fram,
Regin kastar øllum smíði,
og tók sær svørð í hond.

"Ver vælkomin, Sjúrður,
tú ert so menskur ein mann,
hvørt stendur ferðin tín,
hvørt ríður tú fram?"

"Hoyr tú tað nú Regin,
higar stendur mín ferð,
ger mær tað tú Regin smiður,
smíða mær eitt svørð."

"Ver vælkomin, ungi Sjúrður
tú hevur verið mær kærur,
dvølst tú í heim nakra tíð,
tú ver í nátt hjá mær."

"Eg kann ikki, Regin smiður,
dvøljast her hjá tær,
Hjálprek kongur saknar meg
í hásæti hjá sær.

Smíða skalt tú mær svørðið
skært og so reint,
bæði skal eg vega við tí
jarn og so stein."

Smíða tú mær svørðið
virðuliga og væl,
bæði skal eg vega við tí
jarn og so stál.

Regin tók við svørðinum,
legði tað í eld,
tíggju næturnar,
hevði hann tað í gerð.

Tíggju næturnar
hevði hann tað í gerð,
tá var hin ungi Sjúrður
riðin aðra ferð.

Sjúrður loypur á Grana bak
morgun ein so snimma,
síðan reið hann yvir um á
Regin smið at finna.

Tað var hin ungi Sjúrður,
hann reið fyri dyrnar fram,
Regin kastar øllum smíð,
og tók sær svørð í hond.

"Ver vælkomin Sjúrður,
smíðað havi eg svørð,
bilar tær ei hugurin,
tú verður til víggja førur.

Smíðað havi eg svørðið
skært og so reint,
bæði skalt tú vega við tí
jarn og so stein."

Sjúrður gongur at stórum stiðja,
royndi alv so fast,
sundur hans goðan svørð
í tógva lutir brast.

"Deyða ert tú Regin,
av mær verð,
fyri tú vildi svíkja meg
í tíni vápnagerð."

Báðar tekur hann svørðslutirnar,
kastar honum á knæ,
tá skalv Regin smiður
sum eitt liljublað.

Báðar legði hann svørðslutirnar
aftur í hans hond,
tá skalv hondin á Regin Smíður
sum á liljuvond.

"Smíða skalt tú annað svørð,
smíðar tú tað svá,
vita skalt tú Regin Smíður,
lív skalt tú ei fá.

Smíða skalt tú mær svørðið
so reiðuliga hart,
bæði skal eg vega við tí
stál og so jarn."

"Smíði eg tær annað svørð
og verður tað ei svá,
hjartað úr orminum,
tað leggi eg treytir á.

Hoyr tað, ungi Sjúrður,
smíði eg tær svørð,
hjartað úr orminum,
tað vil eg hava í verð."

Regin tók við svørðinum,
legði tað í eld,
tríati næturnar
hevði hann tað í gerð.

Tríati næturnar
hevði hann tað í gerð,
tá var hin ungi Sjúrður
riðin triði ferð.

Sjúrður loypur á Grana bak
morgun ein so snimma,
síðan reið hann yvir um á
Regin smið at finna.

Tað var hin ungi Sjúrður,
hann reið fyri dyrnar fram,
Regin kastar øllum smíði
og tók sær svørð í hond.

"Ver vælkomin, Sjúrður,
smíðað havi eg svørð,
bilar tær ei hugurin,
tú verð so víggja ferð."

Smíða havi eg svørðið
so reiðuliga hart,
bæði skalt tú vega við tí
stál og so jarn."

Sjúrður tók við svørðinum,
høggur alt við fart,
hvørki mátti røkka, ei støkka,
so var svørðið hart.

So høggur hann Sjúrður
fastliga til,
sundur kleyv hann stiðjan
og stabban við.

Tað rennur ein á frá kelduni upp,
onnur skamt ífrá,
Gramm kallar hann svørðið,
á hallargólvi lá.

"Hoyr tað frægi Sjúrður
far kann um vív,
fyri tílíkan høvdinga
vildi eg latið lív."

"Hoyr tú tað nú Regin,
hetta sigur tú mær,
annað býr í hjartanum,
Regin smiður, á tær?"

"Inn tað, frægi Sjúrður,
siga skalt tú mær,
nær tú ríður á Glitraheiði,
lat meg fylgja tær!"

"Fyrst ríði eg í randargný,
Hundings synir at finna,
síðan eg á Glitraheiði,
tað fýsir meg minna.

Fyrst ríði eg í randargný,
Hundings synir at fella,
so fari eg á Glitraheiði,
mær man einki bella."

Tað var Sjúrður Sigmundarson,
skortar honum eyð,
reið hann tá í randargný,
hann hevndi sín faðirs deyð.

Allar vá hann Hundings synir,
væl kom hann aftur frá teim,
skamri stund í ríkinum var,
hann reið á Glitraheiði.

Tað var Sjúrður Sigmundarson,
reisar fram í skóg,
møtti honum gamalur maður,
settist niður á lón.

Har kom maður á vøllin fram,
eingin ið hann kendi,
síðan hatta høvdu bar,
og finskan boga í hendi.

"Hoyr tað, ungi Sjúrður,
tú ert so mennskur ein mann,
hvørt stendur ferðin tín,
hvørt ríður tú fram?"

“Fyrst reið eg í randargný
Hundings synir at finna,
nú ríði eg á Glitraheiði,
roysnisverk at vinna."

Enntá, frægi Sjúrður,
siga skalt tú mær,
hvør er hesin vesæli maður,
í fylgi er við tær?"

"Regin smiður kallast hann,
ormsins bróðir hann er,
tí havi eg hann í fylgi við mær
á hesi mínari ferð."

"Hvør bað teg baeði
grava gravir tvær?
deyðan man hin sami maður
hava ætlað tær."

"Regin legði mær ráðini
at grava gravir tvær,
tí hann er mín vinmaður
við mær á hesari ferð."

"Hevur Regin biðið teg
grava gravir tvær,
hann er hin vesti svíkjari
og deyða vil hann tær!

Væl mást tú Sjúrður
akta har uppá
at tú ikki deyðan skalt
at hesum ormi fá.

Grava tú ta triðju,
tú grava hana skamt ífrá,
ein mun av eitrinum
lívir hon tær tá.

Grava tú enn ta fjórðu,
grava har longur fram,
upp úr grøvini
skalt tú vega hann.

Grava tú ta fjórðu,
grava hana har íhjá,
síðani skalt tú Sjúrður,
á jørðini stá."

Ormurin skriðin av gullinum,
frá man frættast víða,
Sjúrður loypur á Grana bak,
hann býr seg til at ríða.

Tríati favnar í fossurin,
ið ormurin undir lá,
uppi vóru hans bæði bøksl,
men búkur á homrum lá.

Uppi vóru hans bæði bøksl,
men búkur á homrum lá,
tað var hin ungi Sjúrður,
hann sínum svørði brá.

Sjúrður gav so vænt eitt høgg,
tað øllum tókti undur,
tá skalv bæði leyv og lund
og allar vørildar grundir.

Tá skalv bæði leyv og lund
og allar vørildar grundir,
Sjúrður brá sínum bitra brandi,
hann hjó um miðju sundur.

Til tað svaraði ormurin,
hann í brotum lá:
"Hvør er hin hugdjarvi,
ið høgga torir svá?"

"Sjúrð so skalt tú nevna meg,
Sigmundar svein,
tað var hin unga Hjørdis,
hon bar meg í heim."

"Hoyr tað, ungi Sjúrður,
hvat eg tali til tín:
hvør vísti tær ta longu leið
higar nú til mín?"

"Regin er tín bróðir,
hann vísti mær veg,
hann er hin vesti svíkjari,
og deyða vildi hann teg!"

Til tað svaraði ormurin,
meðan hann fleyt í blóði:
"Drepa skalt tú Regin smið,
tóat hann er mín bróðir.

Veg tú nú Regin smið,
sum tú hevur vegið meg,
hann er hin vesti svíkjari,
og deyða vil hann teg."

Tað var Regin smiður,
talaði so fyri sær:
"Fái eg nú Sjúrður
tað tú lovaði mær?"

Sjúrður stakk til hjartað,
tó vegurin var trangur,
steikti hann tað á teini,
ið tríati alin var langur.

Sjúrður gjørdist so hendinum heitur,
hann brá sær í munn,
fuglar og so alskyns djór
honum á máli kunn.

Tað søgdu honum villini fuglar,
uppi sitja í eik:
"Sjálvur skalt tú Sjúrður
eta av tíni steik."

Sjúrður steikti hjartað
tað av teini dró,
Regin legðist at drekka
ormsins eiturblóð.

Regin legðist at drekka
ormsins eiturblóð,
Sjúrður gav honum banasár
í spori sum hann stóð.

Tað var hin ungi Sjúrður,
sínum svørði brá,
síðan kleyv hann Regin smið
sundur í lutir tvá.

So mikið mundi Sjúrður
gullið eignast tá,
tí hann vá tann Frænarorm,
á Glitraheiði lá.

Árla var um morgunin,
roðar fyri sól,
bindur hann upp á Grana bak
gullkistur tólv.

Tólv gullkistur legði hann
hvørjumegin, klakk,
sjálvur settist hann omaná,
so er mær frásagt.

Síðan settist Sjúrður
at ríða omaná,
Grani sprakk um lyngheiðir,
og reiður var hann tá.

Hesturin rennur í oyðumørk,
leiðin var honum ei kunnig,
Sjúrður svav á teirri nátt
undir so køldum runni.

So treður hann Grani
grót sum so vøll,
eingin kemur tílíkur
á Buðla kongins høll.